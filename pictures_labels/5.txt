2.1. A rendszerbusz (sín)
Sínnek nevezzük az azonos típusú adatátvitelre szolgáló vonalak (vezetékek) összességét. En-
nek értelmében a sínrendszerű architektúráknál nem is egy, hanem három buszról beszélhetünk,
úgymint címbusz (address bus), adatbusz (data bus) és vezérlőbusz (control bus). Ezek együttes
neve a rendszerbusz.
A címbusz segítségével kijelölhetjük a szükséges input/output eszközt, vagy a memória tároló
rekeszét. Az adatbusz biztosítja az adatáramlást a részegységek között, és a vezérlőbuszon a
számítógép ütemezéséhez, vezérléséhez szükséges információk haladnak.
A buszon átvihető adat nagysága (a busz szélessége) számítógépfüggő. A busz szélessége azt
jelenti, hogy egyszerre (párhuzamosan) hány bitnyi információ haladhat át rajta.
Mivel a buszon egyszerre csak egy adat tartózkodhat, előfordulhat, hogy a részegységeknek
várakozniuk kell arra, hogy a buszt használhassák. Illetve az is előfordulhat, hogy a részegység
foglalt és akkor a buszon lévő adatnak kell várakoznia, ami meggátolja más eszközök busz-
hozzáférését. A gyorsítás érdekében az egységek és az adatbusz közé egy átmeneti tárolót,
adatpuffert (cache memóriát) építenek.
A számítógépben használt részegységek (processzor, memória, különböző input/output eszkö-
zök) nem egyforma sebességgel működnek, ezért az újabb számítógép-konstrukciókban nem egy
sínrendszert használnak, hanem többet. Például egyet a lassúbb perifériákhoz, egy gyorsabb sínt a
nagysebességű eszközökhöz (pl. winchester), és esetleg egy harmadikat a processzor és a memó-
riák között. Ezt a rendszert osztott sínrendszernek nevezzük. Ilyenkor a különböző sebességű
buszokat szintén pufferrel (cache-sel) kell összekapcsolni.
2.2. CPU (Central Processing Unit)
A központi egység, vagy processzor (CPU) feladata az operatív (rendszer) memóriában tárolt
programok végrehajtása, a számítógép részegységeinek vezérlése.
Általánosságban a processzor felépítéséről elmondható, hogy három fő egységből áll. Az
aritmetikai és logikai egység (ALU), a vezérlőegység és a regiszterek. A CPU-n belüli részegysé-
geket egy úgynevezett belső buszrendszer köti össze.
2.2.1. ALU (Arithmetic and Logic Unit)
Az ALU legfontosabb része az összeadó. Az összeadás előjeles bináris számokkal, kettes
komplemens kódban történik. Ezen kívül képes az adatok bitenkénti léptetésére, és az alapvető
logikai műveletek (NOT, AND, OR, XOR) végrehajtására. A műveletekhez használt adatok és
eredmények általában a regisztertömbben helyezkednek el.
Az aritmetikai és logikai egység feladata lehet még a fixpontos szorzás és osztás is. A lebegőpon-
tos aritmetikai, és a hosszú (több regiszteres) egész számokkal végzett műveleteket egy lebegő-
pontos aritmetikai egység végzi, ami lehet akár a processzoron kívül is (ez az úgynevezett társ-
processzor vagy ko-processzor)
7