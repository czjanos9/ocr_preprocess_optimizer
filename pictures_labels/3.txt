Gimesi László
2. Hardver
A számítógép fejlődése során – kezdetben – minden egyes számítógép más és más architektú-
rával rendelkezett. Ez azt jelentette, hogy ahány típusú számítógépet terveztek és építettek, min-
degyik a többitől eltérő felépítésű volt, a részegységeket más és más elvek alapján kapcsolták
össze. A legtöbb számítógép-struktúra zsákutcának bizonyult, de volt néhány közülük, amely
meghatározta a további fejlődést.
Neumann számára – az ENIAC-kal szerzett tapasztalatok alapján – nyilvánvalóvá vált, hogy a
számítógép programozása kapcsolók és vezetékek segítségével nagyon körülményes és időigé-
nyes feladat. Ez a felismerés vezetett az első programtárolású számítógép megalkotásához, ahol a
memóriában az adatokkal együtt az utasításokat is tárolták.
Neumann azt is észrevette, hogy az ENIAC-ban használt decimális aritmetika (minden szám-
jegy ábrázolásához 10 darab elektroncsövet használtak) helyettesíthető bináris aritmetikával.3
Azokat a számítógépeket, amelyeket a fenti alapgondolatok alapján építettek, ma Neumann-
elvű számítógépeknek nevezzük. Ez az elv még ma is alapja szinte valamennyi digitális számító-
gépnek. A Neumann-elvű gépnek öt elemi része volt: a memória, az aritmetikai-logikai, a vezér-
lő, a bemeneti és a kimeneti egység. Ezek memóriaközpontú számítógépek voltak.
Az 1960-as évek elején a DEC (Digital Equipment Corporation) bemutatta a PDP-8-at. E
számítógépben alkalmazták először a BUS (BUSZ) rendszert, amely megteremtette a számítógé-
pek bővítésének lehetőségét. Tehát a felhasználó később is – az igényeinek megfelelően – fej-
leszthette számítógépét, például nagyobb memóriával vagy új perifériaillesztőkkel.
A BUSZ nem más, mint párhuzamos kábelek összessége, amelyeket a számítógép részegysé-
geinek összekötésére használnak. Ez az architektúra olyan jelentős újítás volt (a memóriaközpon-
tú IAS géphez képest), hogy azóta is alkalmazzák majdnem minden kisszámítógépben.
Érdekességként megjegyezzük, hogy már 1964-ben is készítettek olyan számítógépet, a CDC-
6600-at, ahol több processzort is használtak. Egyet az összeadáshoz, egy másikat a szorzáshoz,
harmadikat az osztáshoz, és külön processzor volt az input/output műveletek elvégzéséhez.
A felsorolt néhány fejlesztés volt az, amelyek alapvetően meghatározták a mai számítógépek
felépítését. Ennek megfelelően a számítógép-architektúra egy busz (más néven sín) rendszerre
épül, amely biztosítja a kapcsolatot a részegységek között. A rendszerbuszhoz kapcsolódik a
központi egység (CPU), a belső (operatív) memória és az input/output egységek (a perifériail-
lesztők).